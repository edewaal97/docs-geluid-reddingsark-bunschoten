Veelgemaakte fouten
=====================
Opgeschreven uit ervaring, om te voorkomen dat jij deze fout ook maakt.

De soundcheck niet (volledig) doen
----------------------------------
Door een soundcheck te doen, kunnen heel veel problemen tijdens de dienst voorkomen worden. Test niet alleen of alles goed is aangesloten, maar luister ook of er geen verstoringen zijn zoals een ruis/kraak/piep. Test ook of het volume op het goede niveau ligt.

Kanalen niet op tijd van mute afhalen
-------------------------------------
Vergeet niet om een kanaal van mute af te halen. Doe dit liever te vroeg dan te laat. Gebruik ook liever de faders dan de muteknop. De faders 'faden' het volume in of uit, bij gebruik van de muteknop wordt het geluid in één keer aangezet.

Gebruik bij sprekers de muteknop alleen globaal op momenten dat er niemand achter de microfoon staat. Zet vervolgens de kanalen aan maar laat de fader laag staan. Schuif de fader omhoog voordat de spreker gaat praten. Gebruik bij momenten zoals 'vrijheid van gebed' de fader om het geluid van het ademen van de spreker niet te versterken en zet deze gewoon weer harder voordat de spreker begint met spreken.

Als de zangleider een stukje vertelt, hoeven de overige instrumenten en andere zangmicrofoons niet uit te staan. Gebruik eventueel de faders om een instrument een stukje zachter te zetten.

Klachten over het volume
--------------------------------
Als er klachten zijn over het volume is er vaak iets anders aan de hand. Vaak als mensen iets te hard vinden staan, is er een bepaalde frequentie of instrument waar ze last van hebben. Probeer door te vragen wat er te hard is of wat ze vervelend vinden.

Datzelfde kan gebeuren als mensen vragen of iets (vaak een spreker) harder gezet kan worden. Vaak is het probleem dan niet het volume, maar de verstaanbaarheid. Vaak ligt het probleem in de lage tonen, probeer door het high-passfilter aan te zetten en/of wat hoger te draaien de lage tonen weg te filteren. Zorg dat je echter niet de fundamentele klanken van de stem verwijderd. Probeer verder met de Equalizer rond de 200-250hz een paar decibel te verlagen.

Gain veranderen tijdens de dienst
---------------------------------
Door de gain tijdens de dienst bij te stellen, verandert er veel meer dan alleen het volume over de main speakers. Ook het volume in de monitorboxen van de artiesten op het podium veranderd. Verder moet eventueel ingeschakelde processing (gate/compressor) bijgesteld worden. Houdt hier rekening mee indien het toch nodig is.

Dit kan voorkomen worden door de input goed in te regelen bij de soundcheck.

