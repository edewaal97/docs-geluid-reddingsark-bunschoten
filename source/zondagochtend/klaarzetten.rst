Klaarzetten
===========
Begin het klaarzetten met het neerleggen van de **stroom**. Dit omvat de twee stroomblokjes in de hoeken van het podium waarvan de linker wordt verbonden met een stopcontact rechtsachter op het podium met een verlengsnoer.

Zet vervolgens de **piano** neer als deze gebruikt wordt. Als de piano niet nodig is kan deze achter in de zaal achter de keuken op de tafel geplaatst worden, dan staat hij niet in het zicht ongebruikt op het podium.

De volgende stap is het neerzetten en aansluiten van de **mengtafel** en **stagebox**. De meest ideale plaats voor de mengtafel is middenachter in de zaal. Er is dan goed zicht op het podium en het geluid in de zaal kan vanuit daar goed gemonitord worden. De stagebox staat meestal rechtsachter op het podium. Waar deze staat is op zich niet zo belangrijk, kies een logische plaats afhankelijk van waar de meeste aansluitingen zitten. Zorg wel dat de stagebox zo min mogelijk opvalt op het podium. De stroom voor de mengtafel wordt van voor naar achteren gelegd met de lange stroomhaspel. De mengtafel en de stagebox worden verbonden met de netwerkkabel die op een vergelijkbare haspel zit. Leg de kabels zo neer dat mensen er niet over kunnen struikelen. Gebruik gaffatape waar nodig (links in de kar van de mengtafel). Leg matten neer op de plek waar veel gelopen wordt. Let verder even goed op bij de nooduitgang, in geval van nood wil je voorkomen dat mensen over de kabels struikelen, een stukje tape kan vervelende situaties voorkomen.

Het laatste van de basissetup is het neerzetten en aansluiten van de **mainspeakers**. Sluit de speakers aan op de stagebox met XLR-kabels. Gebruik een lange kabel (twee stukjes tape) voor de linker speaker. De XLR-kabel wordt aangesloten in de stagebox op de outputkanalen 11 (links) en 12 (rechts). Aan de kant van de speakers wordt de kabel aangesloten op de sub. Het signaal van de topboxen wordt door gelust via de subs.

In principe staat de basissetup nu. Dit moet in alle situaties neergezet worden. Alle andere dingen die neergezet worden zijn afhankelijk van wat er tijdens de dienst (of bijbelstudie etc.) nodig is. Dit geldt dus voor:

- Microfoons
- Instrumenten
- Monitorboxen (/ in-ears)
- Audio voor de beamer

Als laatste is de **Ringleiding**. Deze werd in het verleden vaak gebruikt, maar tegenwoorden steeds minder vaak. De mogelijkheid is er nog wel. De ringleiding is een blauwe kabel die in een ring gelegd kan worden. Door het signaal wat door de kabel gestuurd wordt gaat deze dienen als antenne. Het signaal kan vervolgens opgevangen worden door gehoorapparaten. De kabel wordt aangesloten op de kar van de mengtafel, naast de stroomtoevoer en de aansluiting naar de stagebox.

Inschakelen
-----------
Het inschakelen van de apparatuur gaat op dezelfde volgorde als het klaarzetten. Deze volgorde moet aangehouden worden om te voorkomen dat er een knal uit de speakers komt.

1. Mengtafel
2. Stagebox
3. Speakers en monitorboxen

Uitschakelen en Opruimen
------------------------
Het opruimen gaat eigenlijk op dezelfde wijze als het klaarzetten en inschakelen, alleen in omgekeerde volgorde. Je kunt op deze manier bijvoorbeeld nog wat achtergrondmuziek draaien tijdens het opruimen van de microfoons en instrumenten. Doe bij het uitschakelen altijd eerst de speakers uit, vervolgens de stagebox en mengtafel.