Zang en Spraak
=====================
Voor het versterken en opnemen van zang en spraak wordt gebruik gemaakt van microfoons. De bekabelde microfoon die wij hier voornamelijk voor gebruiken, is de Sennheiser E845. De microfoons zijn gelabeld met een gekleurde sticker. Dit is zodat de geluidsman onderscheid kan maken tussen de microfoons. Een makkelijk ezelsbruggetje is hierbij de Nederlandse vlag (Rood-Wit-Blauw). Dit is dan ook de volgorde op het podium van links naar rechts, gezien vanuit de mengtafel.

Zang
--------------------
Een microfoon werkt over het algemeen het beste als deze het dichtst bij de bron van het geluid staat. Het helpt de meeste zangers als ze zelf de microfoon vasthouden. In sommige gevallen is dit niet mogelijk, bijvoorbeeld als de zanger ook een instrument bespeeld. Zet de microfoon dan op een en richt deze zo dicht mogelijk bij de mond van de zanger. Sommige zangers gebruiken de microfoon ook op een bepaalde manier om een specifieke klank naar buiten te brengen. Deze zangers weten vaak erg goed hoe ze een microfoon moeten gebruiken.

Kansel
--------------------
Bij de kansel maken we gebruik van dezelfde Sennheiser E845 op statief. Ook hierbij geldt dat het geluid beter wordt opgevangen naarmate de microfoon dichter bij de geluidsbron staat. Dit is voor de spreker echter ook minder comfortabel. Ook voor de luisteraars kan het vervelend zijn als de mond niet zichtbaar is tijdens het spreken. Zet de microfoon daarom zo'n 20 cm van de mond af, laat de microfoon diagonaal van onderen komen.

Over het plaatsen van de kansel is ook nog weleens discussie. Belangrijk is dat deze naar het midden van de zaal gericht is. Als ijkpunt staat er een kruisje op het plafond. Als de spreker daar onder staat levert de plaatsing van de kansel geen extra problemen op. Als de kansel te ver naar voren of naar de zijkant staat, kan het gebeuren dat de microfoon zijn eigen signaal uit de speakers op gaat vangen, met rondzingen tot gevolg. Om dit te voorkomen is het een goed gebruik om de microfoon voorafgaand aan de dienst te testen.

Het grote voordeel van de vaste microfoon bij de kansel is dat iedereen hem kan gebruiken. Hij staat altijd op dezelfde plek en er hoeft niet veel over nagedacht te worden.

Spraak
--------------------
Naast de vaste microfoon bij de kansel, zijn er nog verschillende andere manieren om een spreker te versterken. De vaste microfoon heeft als nadeel dat deze niet meebeweegt met de spreker. Als de spreker bijvoorbeeld bij de kansel wegstapt, of zelfs zijn hoofd draait richting het beamerscherm, wordt de stem ook direct veel minder versterkt.

Speciaal voor deze situaties hebben we de draadloze microfoons in gebruik. De **headset** microfoon vangt het geluid het beste op. De microfoon draait immers altijd mee met het hoofd van de spreker. Zelfs als de spreker wegloopt, wordt het geluid opgevangen. Als alternatief is er de **lavelier** microfoon. Dit is een microfoontje wat op hetzelfde draadloze pakket wordt aangesloten, maar op het jasje/blouse of stropdas wordt geklemd. Het nadeel is dat deze microfoon meer ruis opvangt door het bewegen van de armen of de kleding die over de microfoon ritselt. Deze microfoon kan gebruikt worden als de headset niet past door gebruik van een bril, gehoorapparaten of als het hoofd extreem smal of breed is.

Als er veel gewisseld wordt tussen sprekers en de spraak niet gebeurd achter de kansel (bijvoorbeeld bij het avondmaal of bij de doopdienst), kan het handiger zijn om gebruik te maken van de **draadloze handheld** microfoon.

Een ander alternatief is het gebruik van een **bekabelde handheld** microfoon, gebruik hiervoor gewoon de Sennheiser E845.