Monitoren of in-ears
===========================
Artiesten willen zichzelf en de andere artiesten graag goed horen. Doordat ze zelf achter de mainspeakers staan horen ze het geluid daaruit met een bepaalde vertraging/vervorming. Om toch te zorgen dat de artiesten zichzelf goed horen maken we gebruik van monitorboxen.

.. image:: /images/db-flexsys-fm10-combined.jpg

Sluit de monitorboxen (input) met een XLR-kabel aan op de line-out van de stagebox. Tel vanuit de mengtafel gezien van links naar rechts. Als nog een tweede rij monitoren nodig is, tel dan ook die rij van links naar rechts. Bijvoorbeeld: als er voor op het podium 2 zangers staan, heeft de linker zanger monitor 1, de rechter zanger monitor twee. Als daarachter nog een artiest met klarinet (links) en een pianist (rechts) zitten, heeft de klarinet monitor 3, en de pianist monitor 4.

Monitorboxen zijn mono, maar worden af en toe in sets van twee gebruikt zodat de artiest zijn stereo-effecten kan terughoren. De outputs 1 tot 4 op de stagebox zijn mono outputs, waar 5-6, 7-8 en 9-10 stereokanalen zijn. Indien nodig kunnen stereokanalen ook als mono gebruikt worden, maar dan alleen het oneven nummer.

Plaatsing monitorboxen
----------------------------
Monitorboxen zijn beruchte veroorzakers van rondzingende microfoons. Als je hier last van hebt, let dan goed op de plaatsing. Onze Sennheiser E845 microfoons hebben een super-cardioïde richtingskarakteristiek. Dit betekend dat ze voornamelijk geluid opvangen aan de voorkant, maar een kleine bel recht achter de microfoon hebben. Plaats monitoren in dat geval niet recht in lijn met de geluidsbron en de microfoon, maar schuin van voren.

Bij microfoons met een hyper-cardioïde richtingskarakteristiek is dit nog eerder een probleem aangezien deze hier nog gevoeliger voor zijn. Microfoons met een cardioïde richtingskarakteristiek vangen van voren breder het signaal op, maar minder van achteren. Bij deze microfoons werkt het dus weer beter als de monitorboxen direct in lijn staan met de microfoon en de geluidsbron.

.. image:: /images/richtingskarakteristiek.jpg

In-ears
----------------------------
In-ears hebben het voordeel dat de kans op rondzingen bijna volledig wordt uitgesloten. Het nadeel is dat er veel preciezer gemixt moet worden op de in-ears. De artiesten horen wijzigingen in volume duidelijker en het rechtstreekse geluid van andere artiesten namelijk nog veel minder. Bij gebruik van in-ears moet er dus extra gelet worden op het correct doorlopen van de soundcheck.

Ook is het gevaar op gehoorbeschadiging meer aanwezig als er plotseling een signaal erg hard over de monitor komt. Om dit te voorkomen is het een goed gebruik om een limiter op de masteroutput van de in-ears te plaatsen.

Afhankelijk van het soort in-ears wordt er gebruik gemaakt van mono of stereo.

Ringleiding
----------------------------
De ringleiding kan worden gebruikt door mensen met een gehoorapparaat. Vroeger werd deze veel gebruikt, maar tegenwoorden steeds minder vaak. De mogelijkheid is er nog wel. De ringleiding is een blauwe kabel die in een ring gelegd kan worden. Door het signaal wat door de kabel gestuurd wordt gaat deze dienen als antenne. Het signaal kan vervolgens opgevangen worden door gehoorapparaten. De kabel wordt aangesloten op de kar van de mengtafel, naast de stroomtoevoer en de aansluiting naar de stagebox. De ringleiding neemt geen extra in beslag.
